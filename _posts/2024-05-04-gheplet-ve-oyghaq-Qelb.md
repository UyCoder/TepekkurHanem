---
layout: post
title:  "غەپلەت ۋە ئويغاقلىق ئارىسىدىكى قەلب"
author: ahmed
categories: [ پىكىر_ئوۋلاش , ئىبن_جەۋزىي ]
image: assets/images/5.jpg
---
### كىرىش سۆز 

ئىمام ئىبنى جەۋزى مۇنداق دەيدۇ:

بارلىق ھەمدۇ-سانالار اللەقا خاستۇر، اللە رازى بولغان مىقداردا ھەمدىلەر بولسۇن، اللەنىڭ نىئمىتى، سالامى ئۆزى تاللىغان ئەڭ شەرەپلىك كىشى مۇھەممەد ئەلەيھىسسالامغا بولسۇن ۋە ئۇنىڭ ھەمراھى ۋە ھامىيلىرىغا بولسۇن!

مەقسەتكە كەلسەم،

بىر شەيئىلەرنى كۆرگەن ۋاقتىمىزدا پىكىرلەر شۇ ھامان كاللىمىزدا جىلۋىلىنىدۇ، ئاندىن بۇ شەيئىلەردىن يىراقلاشقان ۋاقتىمىزدا بولسا پىكىرلەرمۇ بىزنى تاشلاپ كېتىپ قالىدۇ، ھەتتا ئۇلارنى ئەسلىيەلمەي قالىمىز. دەل مۇشۇ سەۋەپتىن، ئەڭ مۇھىم ئىشىمىز شۇ پىكىرلىرىمىزنى ساقلاپ قېلىش بولىدۇ.

پەيغەمبەر ئەلەيھىسسالام مۇنداق دېگەن : «قيدو العلم بالكتابة - ئىلىملەرنى يېزىش ئارقىلىق ساقلىۋېلىڭلار».

كۆپ قېتىم مېنىڭ كاللامغا قىممەتلىك پىكىرلەر كەلگەندە، ئۇنى ئىسپاتلاش بىلەن مەشغۇل بولغىنىمدا، ئۇلار ئۇنتۇلۇپ كەتتى. بۇ يوقىتىش مېنى پۇشايمانغا قويدى.

ئۆزۈمدە كۆپ قېتىم شۇنداق بىر ئەھۋاللارنى كۆردۈمكى، ھەر قېتىم مەن تەپەككۇرۇمنى قويىۋېتىپ پىكىر يۈرگۈزگىنىمدە، ئويلاپ باقمىغان مۆجىزە بىلىملەرگە، سەل قاراشقا بولمايدىغان چۈشەنچىلەرگە ئېرىشىمەن. شۇڭا مەن بۇ كىتاپنى يېزىش ئارقىلىق شۇ چۈشەنچىلىرىمنى ئوۋلىماقچى، ساقلىۋالماقچى بولدۇم. مەنپەئەت بەرگۈچى اللە بۇنى ماڭا پايدىلىق قىلىپ بېرىشىنى سورايمەن، رەببىم اللە ھەقىقەتەن يېقىندۇر، (دۇئانى) ئىجابەت قىلغۇچىدۇر.

### غەپلەت ۋە ئويغاقلىق ئارىسىدىكى قەلب

ۋەز-نەسىھەتلەر قىلىنىۋاتقان ۋاقىتتا ئاڭلىغۇچىنىڭ قەلبىدە ئويغاقلىق ھاسىل بولىدۇ، ئاندىن نەسىھەت سورۇنىدىن ئايرىلغاندىن كېيىن قەلبى يەنە قاساۋەت ۋە غەپلەت ھالىتىگە قايتىپ قالىدۇ. بۇنىڭ سەۋەبى ھەققىدە تەپەككۇر قىلىپ كۆردۈم. بىلدىمكى، ئىنسانلار ۋەز-نەسىھەت ئالدىدا پەرقلىق بولىدىكەن. ئومۇمىي ھالەت شۇكى، ئىنسان قەلبىنىڭ ۋەز-نەسىھەتنى ئاڭلاۋاتقان ھالىتى ۋە ئاڭلاپ بولغاندىن كېيىنكى ھالىتى ئوخشاش بولمايدىكەن. بۇنىڭ سەۋەبى مۇنداق ئىككى بولىدىكەن:

1. ۋەز-نەسىھەت خۇددىي قامچىغا ئوخشاش بولۇپ، تېرىگە تەگكەندىلا ئاندىن ئاغىرىق بېرىدۇ. تېگىپ بولغاندا ئاغىرىق پەسىيىپ بارىدۇ.
2. ئىنسان ۋەز-نەسىھەت ئاڭلاۋاتقان ۋاقىتتا، بارلىق دۇنياۋىي سەۋەبلەردىن جىسمانىي ۋە پىكىرىي جەھەتتىن قۇتۇلغان ھالەتتە بولىدىكەن. قەلب ھوزۇرى بىلەن دىققەت قىلىپ ئاڭلايدىكەن. ئاندىن ۋەز-نەسىھەت ئاخىرلىشىپ ئۆز ئىشىلىرى بىلەن مەشغۇل بولغاندا، يەنە دۇنيا سەۋەبلىرىگە قايتىپ كېلىدىكەن. دۇنيادىكى جەلب قىلىدىغان نەرسىلەرگە يەنە چۆكۈپ كېتىدىكەن. بۇنداق بولغاندا ئىنسان قانداقمۇ ئىسلاھ بولسۇن؟!
   

بۇ ھالەت پۈتۈن خالايىقلارغا ئومۇمىي بولسىمۇ، پەقەت قەلبى ئويغاق كىشىلەر ۋەز-نەسىھەتنىڭ تەسىرىنى تۇتۇپ قېلىشقا مۇۋەپپەق بولىدۇ.
   
قەلبى ئويغاقلاردىن شۇنداق كىشىلەر باركى، ئۇلار قىلچە ئىككىلەنمەستىن، ۋەز-نەسىھەت تەسىرىنى يوقىتىپ قويماسلىققا تىرىشىدۇ. ئەگەر ۋەز-نەسىھەت تەسىرى ئازىيىپ قالغانلىقىنى ھېس قىلسا بىئارام بولىدۇ. خۇددىي ھەنزەلە رەزىيەللاھۇ ئەنھۇنىڭ ئۆزىگە «ھەنزەلە مۇناپىق بۇلۇپ كەتتى!»  دەپ مالامەت قىلغىنىدەك.
   
شۇنداق كىشىلەرمۇ باركى، تەبىئىيتى بەزىدە غەپلەتكە مايىل بولسا، بەزىدە ۋەز-نەسىھەت تەۋىسيە قىلغان ئەمەللەرگە مايىل بولىدۇ. خۇددىي شاماللارغا قارىتا ئېگىلىدىغان باشاققا ئوخشايدۇ.
  
يەنە شۇنداق كىشىلەر باركى، ۋەز-نەسىھەت ئۇلارغا پەقەت ئاڭلىغان ۋاقىتتىلا تەسىرى بولىدۇ. خۇددىي سىلىق تاشنىڭ ئۈستىگە قۇيۇلغان سۇدەكلا (يەنى ھەممە نەرسە ئېقىپ چۈشۈپ كېتىدۇ، ھېچنەرسە قالمايدۇ. دېمەككى، ۋەز-نەسىھەتتىن كېيىن ئۇلاردا ھىچ تەسىرى قالمايدۇ).


